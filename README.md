# KyjevNieKyjiv
Extension for DennikN replacing Kyjiv with Kyjev

# V Denníku N sme sa tento týždeň rozhodli prepisovať najznámejšie ukrajinské mestá v transkripcii, ktorá rešpektuje ukrajinskú podobu slova. Teda namiesto Kyjeva používame Kyjiv, namiesto Ľvova Ľviv a Charkova Charkiv. Čo si myslíte o tomto kroku?
Chápem ho, ale ako jazykovedkyňa úplne otvorene priznávam, že sa s ním nestotožňujem. Slovenčina je stabilizovaný jazyk a k zmenám, ktoré tak trochu visia na emóciách či symboloch, treba pristupovať opatrne. Prvé modernejšie pravidlá slovenčiny vznikli ešte v čase monarchie; v roku 1902 ich napísal Samuel Czambel. Už v nich sa nachádzalo slovo „Kijev“, pričom zhruba v 30. rokoch sa prešlo k jeho písaniu s ypsilonom, čiže sa viac priblížilo ukrajinskej výslovnosti.
# Čo tým chcete povedať?
Kyjev nie je klasický rusizmus, ale slovo, ktoré je už veľmi dávno súčasťou našej slovnej zásoby. To isté platí pre Ľvov, ktorý bol centrom Haliče v rámci monarchie. Aj ten bol súčasťou spomenutých pravidiel z roku 1902 a ani v jeho prípade sme necítili, že by išlo o rusizmus. Poliaci mali Lwów (s výslovnosťou „lvuv“), Ukrajinci Ľviv, my Ľvov a išlo to – identifikačná funkcia fungovala. Povedala by som teda, že tieto asociačné emócie spojené s ruštinou nám naskakujú až teraz, a to z pochopiteľných dôvodov.
# Ako jazykovedkyňa sa však s naším rozhodnutím nestotožňujete.
Zjednotené písanie názvov má, ako všetci cítime – vysoké opodstatnenie. Váš šéfredaktor v komentári napísal, že zrieknutím sa názvu, ktorý má ruský pôvod, akoby demonštrujeme, že naše písanie a rozprávanie o Ukrajine nebude ovplyvňovať ruská verzia príbehu. Ja si to nemyslím. Názvy ako Kyjev či Ľvov sú v jazyku dlho a ich pôvod pre nás nie je relevantný, ich používaním naša podpora Ukrajine neutrpí.
